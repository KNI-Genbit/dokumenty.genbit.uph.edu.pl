# REGULAMIN KOŁA NAUKOWEGO INFORMATYKÓW


## Postanowienia ogólne

### § 1. Podstawa działalności

Koło Naukowe Informatyków, zwane dalej Kołem, działa na podstawie Statutu Akademii Podlaskiej w Siedlcach, zwanej dalej Uczelnią oraz na podstawie Ustawy o Szkolnictwie Wyższym z dnia 12 września 1990 roku (Dz.U. Nr.65 poz.385, z póź. zm), a także postanowień niniejszego Regulaminu.

### § 2. Nazwa

Pełna nazwa Koła brzmi Koło Naukowe Informatyków "GENBIT". Przyjętym i akceptowanym skrótem tej nazwy jest KNI, GENBIT lub też zamiennie KNI "GENBIT".

### § 3. Siedziba i teren działalności

Siedzibą Koła jest Instytut Informatyki na Wydziale Nauk Ścisłych Akademii Podlaskiej w Siedlcach, 08-110 Siedlce, ul. Sienkiewicza 51.

### § 4. Status organizacyjny

1. GENBIT jest wyodrębnioną jednostką organizacyjną Uczelni.
2. Koło działa przy Instytucie Informatyki i jest zrzeszeniem studentów opartym na zasadach dobrowolności.

### § 5. Możliwość zrzeszania się

Koło może przystępować do krajowych i zagranicznych organizacji o tym samym lub podobnym profilu działania.

### § 6. Emblematy Koła

Koło może używać znaku graficznego, wyróżniającego je wśród innych organizacji, zwanego dalej Logo. Znak ten stanowi własność Koła i podlega ochronie.

### § 7. Okres działalności

Czas działania Koła jest nieokreślony.

## Cele i zadania Koła

### § 8. Cele i zadania

Celem i zadaniem Koła jest:
- rozwijanie i kształtowanie życia naukowego wśród studentów,
- prowadzenie w ramach i pod kierownictwem Uczelni prac naukowo - badawczych w celu wyrobienia samodzielności badawczej i dogłębnego opanowania wiedzy informatycznej przez studentów,
- promowanie swej Uczelni,
- rozszerzanie i pogłębianie ogólnej wiedzy i umiejętności studentów,
- rozwijanie międzynarodowych kontaktów i współpracy naukowej,
- pomoc w zorganizowaniu dostępu do literatury przedmiotowej i innych środków pomocnych w studiowaniu,
- rozwijanie umiejętności organizacyjnych i interpersonalnych członków Koła.

### § 9. Środki realizacji celów

Cele, o których mowa w §8. realizowane są poprzez:
- samodzielne oraz we współpracy z innymi instytucjami organizowanie posiedzeń naukowych i dyskusyjnych, odczytów, wykładów, wystaw, konkursów i ankiet, zjazdów oraz konferencji naukowych i dydaktycznych itp.,
- wyjazdy na krajowe i zagraniczne seminaria, konferencje, spotkania z podobnymi organizacjami,
- organizowanie i udział w obozach naukowych,
- projektowanie i tworzenie systemów informatycznych,
- wydawanie biuletynów, broszur z dziedziny informatyki i jej zastosowań w administracji i gospodarce,
- założenie i utrzymanie księgozbioru,
- prowadzenie serwisu informacyjnego w postaci witryny internetowej,
- współpracę z krajowymi i zagranicznymi instytucjami i towarzystwami naukowymi, uczestnictwo w krajowym i międzynarodowym ruchu naukowym, prezentowanie osiągnięć własnych Koła oraz Uczelni,
- tworzenie Sekcji do wykonywania określonych zadań,
- rozwijanie współpracy z instytucjami oświatowymi, jednostkami administracji państwowej i podmiotami prowadzącymi działalność gospodarczą,
- zarządzanie własnym serwerem,
- prowadzenie szkoleń i kursów dla studentów i przedsiębiorców w zakresie szeroko pojmowanej informatyki gospodarczej, technicznej i administracyjnej
- inne formy działalności społecznej, zgodne z założeniami tego Statutu.

### § 10. Wykonawcy celów statutowych

Realizując swoje statutowe cele Koło opiera się na społecznej pracy swoich członków, jednakże w pewnych przypadkach możliwe jest skorzystanie z usług innych organizacji i podmiotów.

## Członkowie Koła

### § 11. Członkowie

Członkowie Koła dzielą się na:
- Członków Zwyczajnych,
- Członków - kandydatów,
- Członków Wspierających,
- Członków Honorowych.

### § 12. Członkowie Zwyczajni

Do Koła przystąpić mogą studenci Akademii Podlaskiej w Siedlcach, niezależnie od formy studiów, a także słuchacze wszystkich szkół wyższych (pomaturalnych i podyplomowych) mających swoją siedzibę w Siedlcach, którzy popierają cele Koła oraz deklarują i dają rękojmię czynnego uczestnictwa w realizacji tych celów. W pewnych uzasadnionych przypadkach, o przyjęciu osoby będącej studentem innej Uczelni decyduje Prezydium.

### § 13. Nabycie członkostwa

O przyjęciu danej osoby w poczet Członków Zwyczajnych Koła decyduje Prezydium w formie uchwały, na wniosek zainteresowanego, po okresie aktywnej pracy na rzecz Koła.
Od odmowy przyjęcia w poczet Członków Zwyczajnych zainteresowanemu przysługuje prawo odwołania się do Walnego Zgromadzenia Członków, którego uchwała jest w tym przedmiocie ostateczna.

### § 14. Prawa i obowiązki Członków Zwyczajnych

1. Członek Zwyczajny posiada:
- czynne i bierne prawo wyborcze do władz Koła,
- prawo uczestniczenia w pracach programów prowadzonych przez Koło i we wszystkich przedsięwzięciach Koła zgodnie z obowiązującymi zasadami,
- prawo zgłaszania wniosków i zapytań do władz Koła we wszystkich sprawach dotyczących Koła,
- prawo do korzystania z wszelkich pomocy naukowych oraz urządzeń, a także czasopism i księgozbioru będących własnością Koła, które zostały pozostawione do dyspozycji członków Koła,
- prawo do otrzymania i korzystania z konta na serwerze należącym do KNI ?GENBIT?
- prawo do odwoływania się od decyzji Prezydium Koła do Walnego Zgromadzenia Członków , którego decyzje w sprawach odwołań są ostateczne.

2. Członek Zwyczajny jest obowiązany:
- brać czynny udział w pracach Koła,
- przestrzegać postanowień Statutu, Regulaminu Koła, i innych uchwał władz Koła,
- dbać o dobre imię Koła oraz popularyzować jego ideę,

### § 15. Utrata członkostwa zwyczajnego

Utrata członkostwa zwyczajnego następuje w przypadku:
prowadzenia działalności sprzecznej ze Statutem, Regulaminem Koła, innymi uchwałami władz Koła, narażania dobrego imienia Koła lub długotrwałego nie wywiązywania się z przyjętych wobec Koła zobowiązań.

### § 16. Członkowie - kandydaci

Członkiem - kandydatem zostaje każdy nowy Członek przystępujący do KNI na podstawie pisemnej deklaracji. Status taki posiada on do momentu rozpatrzenia jego wniosku o przyjęcie w poczet Członków Zwyczajnych Koła. Po okresie próbnym trwającym 2 miesiące, w którym kandydat ma obowiązek uczestniczenia w spotkaniach koła oraz wygłoszenia referatu, staje się Członkiem Zwyczajnym z wszelkimi przysługującymi mu prawami oraz ciążącymi na nim obowiązkami.

### § 17. Prawa Członków - kandydatów

Członkowie - kandydaci mają prawo:
- uczestniczenia -w pracach programów prowadzonych przez Koło i we wszystkich przedsięwzięciach Koła zgodnie z obowiązującymi zasadami,
- zgłaszania wniosków i zapytań do władz Koła we wszystkich sprawach dotyczących Koła,
- do korzystania z wszelkich pomocy naukowych oraz urządzeń, a także czasopism i księgozbioru będących własnością Koła , które zostały pozostawione do dyspozycji członków Koła,
- do otrzymania i korzystania z konta - o ograniczonych uprawnieniach - na serwerze należącym do Instytutu Informatyki,
- do odwoływania się od decyzji Prezydium Koła do Walnego Zgromadzenia Członków, którego decyzje w sprawach odwołań są ostateczne.

### § 18. Członkowie Wspierający i Honorowi

Członkiem Wspierającym może być osoba fizyczna lub prawna uznająca i wspierająca cele Koła.
Członkiem Honorowym może być osoba fizyczna szczególnie zasłużona dla Koła.
Tytuł Członka Wspierającego lub Honorowego nadaje Walne Zgromadzenie Członków na wniosek Prezydium.
Tytuł Członka Wspierającego lub Honorowego nadawany jest dożywotnio.

### § 19. Prawa Członka Honorowego i Wspierającego

Członek Wspierający i Członek Honorowy ma prawo uczestniczenia w pracach Koła, może także przysłuchiwać się obradom Walnego Zgromadzenia Członków bez możliwości głosowania.

## Władze Koła

### § 20. Podmioty władcze Koła

Władzami Koła są:
- Walne Zgromadzenie Członków
- Prezydium

### § 21. Walne Zgromadzenie Członków

Walne Zgromadzenie Członków jest najwyższą władzą Koła.
Walne Zgromadzenie Członków jest podmiotem, w skład którego wchodzą wszyscy Członkowie Zwyczajni, Członkowie Honorowi, Członkowie Wspierający i Opiekun Koła.
Do kompetencji Walnego Zgromadzenia Członków należy:
- zatwierdzanie kierunków działania Koła proponowanych przez Prezydium,
- rozpatrywanie i zatwierdzanie sprawozdań z działalności Prezydium,
- podejmowanie uchwały w przedmiocie absolutorium dla Prezydium,
- powoływanie i odwoływanie Prezesa,
- wybór członków Sądu Koleżeńskiego,
- uchwalanie Statutu i Regulaminu Koła,
- zatwierdzanie kandydatur do tytułu Członka Honorowego i Wspierającego,
- rozpatrywanie odwołań od uchwał Prezydium Koła wniesionych przez członków Koła,
- podjęcie uchwały w przedmiocie rozwiązania Koła.

### § 22. Organizacja Walnego Zgromadzenia Członków

Walne Zgromadzenie Członków podejmuje decyzje na posiedzeniach plenarnych w formie uchwał. O ile Statut nie stanowi inaczej dla ważności podejmowanych uchwał wymagana jest zwykła większość głosów w obecności co najmniej połowy ogólnej liczby członków uprawnionych do głosowania. Podczas głosowania, każdemu członkowi Koła przysługuje jeden głos.
W posiedzeniach plenarnych winni uczestniczyć:
- Członkowie Zwyczajni,
- Członkowie Honorowi
- Członkowie Wspierający
- Członkowie - kandydaci, (bez prawa głosu)
- Opiekun Koła (o którym mowa w § 37.),
- zaproszeni goście (bez prawa głosu).

Na Walnym Zgromadzeniu, Prezydium ma obowiązek stawić się w składzie minimum trzech członków.
Walne Zgromadzenie Członków jest zwoływane przez Prezydium Koła, z inicjatywy własnej, jednak nie rzadziej niż dwa razy w roku akademickim, jesienią i wiosną, powiadamiając o jego miejscu i terminie co najmniej 7 dni przed rozpoczęciem obrad.
Walne Zgromadzenie Członków może zostać zwołane przez osoby mające prawo głosu w liczbie przynajmniej 20 % osób uprawnionych.
Inicjatywa uchwałodawcza przysługuje:
- Prezesowi,
- grupie dwóch Członków Prezydium,
- grupie czterech Członków Zwyczajnych,
- Członkom Honorowym, Członkom Wspierającym i Opiekunowi Koła.

### § 23. Prezydium

Prezydium jest organem wykonawczym Koła, kieruje jego bieżącą działalnością i jednocześnie reprezentuje je w kontaktach na szczeblu władczym.

Do kompetencji Prezydium należy w szczególności:
- kierowanie i koordynowanie pracy Koła i współpracy z innymi organizacjami,
- reprezentowanie Koła na Uczelni i poza Nią,
- wykonywanie uchwał Walnego Zgromadzenia Członków,
- prowadzenia gospodarki finansowej Koła,
- przyjmowanie nowych członków Koła,
- wysuwanie kandydatur na Członków Wspierających i Honorowych,
- wyrażanie zgody na utworzenie Sekcji,
- zatwierdzanie nazwy, charakteru i celów Sekcji,
- zatwierdzanie harmonogramu działania Sekcji,
- potwierdzanie wszystkich oficjalnych pism w imieniu Koła własnoręcznym podpisem osób upoważnionych oraz pieczęcią Koła.

### § 24. Zasady podejmowania decyzji przez Prezydium

Prezydium podejmuje decyzje niezastrzeżone dla innych organów Koła. Decyzje, o których mowa zapadają bezwzględną większością głosów w obecności co najmniej trzech członków Prezydium.

### § 25. Skład Prezydium

1. W skład Prezydium wchodzą:
- Prezes,
- Wiceprezes,
- Sekretarz Koła,
- Skarbnik Koła,
- Rzecznik Koła.
2. W posiedzeniach Prezydium uczestniczy Opiekun Koła z głosem doradczym.

### § 26. Powoływanie członków Prezydium

Prezes wybierany jest w wyborach bezpośrednich bezwzględną większością głosów w głosowaniu tajnym na pierwszym w roku akademickim Walnym Zgromadzeniu Członków, które winno się odbyć najpóźniej w miesiąc po rozpoczęciu zajęć dydaktycznych. Jeżeli żaden z Kandydatów nie otrzyma wymaganego Statutem poparcia, wyboru dokonuje się spośród dwóch kandydatów, którzy otrzymali największą liczbę głosów.
Pozostałych członków Prezydium proponuje Prezes na Walnym Zgromadzeniu Członków. Są oni zatwierdzani w głosowaniach odrębnych. W przypadku niezatwierdzenia kandydata przez Walne Zgromadzenie Członków, Prezes ma prawo zaproponować kolejnych kandydatów.

### § 27. Zawieszenie członka Prezydium

Prezes ma prawo zawiesić w czynnościach członka Prezydium. W przypadku nie zatwierdzenia tej decyzji przez najbliższe Walne Zgromadzenie przestaje ona obowiązywać.
Przyczynami zawieszenia w czynnościach członka Prezydium są:
- długotrwałe niewywiązywanie się z obowiązków członka Koła,
- prowadzenie działalności sprzecznej ze statutowymi celami Koła i odnośnymi Regulaminami,
- brak aktywnego udziału w pracach Prezydium,
- działanie na szkodę Koła.

### § 28. Kadencja Prezydium

Kadencja Prezydium trwa dwa lata.
Kadencja Prezydium kończy się z upływem tygodnia od chwili wyboru nowego Prezydium. Do tego też czasu dotychczasowe Prezydium pełni swoje obowiązki.

### § 29. Odwołanie Prezydium

Z uzasadnionego powodu Walne Zgromadzenie Członków może odwołać członków Prezydium, niezwłocznie dokonując wyboru nowego Prezesa, który poda skład nowego Prezydium.
Kadencja tak wybranego Prezydium kończy się w terminie określonym w ### § 28. W razie odwołania członka stosuje się odpowiednio § 26.

### § 30. Kompetencje Prezesa

Do obowiązków i kompetencji Prezesa należy:
- odpowiedzialne kierowanie pracami Koła,
- reprezentowanie Koła na zewnątrz,
- dbanie o rzetelny i solidny wizerunek Koła,
- występowanie w imieniu Koła na wszystkich oficjalnych spotkaniach.

### § 31. Kompetencje Wiceprezesa

Do obowiązków i kompetencji Wiceprezesa należy:
- reprezentowanie Koła na zewnątrz,
- zastępowanie Prezesa podczas jego nieobecności,
- nadzorowanie prac wszystkich Zespołów Zadaniowych.

### § 32. Kompetencje Sekretarza Koła

Do obowiązków i kompetencji Sekretarza Koła należy:
- sporządzanie sprawozdań ze wszystkich oficjalnych, nieroboczych spotkań Koła,
- gromadzeniem dokumentacji i sprawozdań z roboczych spotkań Koła, sporządzanych przez Sekretarzy Zebrań,
- sprawowanie pieczy nad wszelką formalną dokumentacją Koła.

### § 33. Kompetencje Skarbnika Koła

Do obowiązków i kompetencji Skarbnika Koła należy:
- rzetelne prowadzenie spraw finansowych Koła,
- współpraca z kwesturą,
- kontakt z organem odpowiedzialnym za rozdzielanie środków finansowych dla poszczególnych Kół Naukowych.

### § 34. Kompetencje Rzecznika Koła

Do obowiązków i kompetencji Rzecznika Koła należy:
- reklama Koła na Uczelni, w Internecie oraz środkach masowego przekazu,
- tworzenie projektów strategii działania Koła,
- nawiązywanie i utrzymywanie kontaktów Koła z otoczeniem,
- prowadzenie działalności rzecznika Koła,
- zapewnianie prawidłowego obiegu informacji pomiędzy członkami Koła,
- tworzenie solidnego wizerunku Koła.

### § 35. Sąd Koleżeński

W razie wystąpienia sporu pomiędzy członkami wewnątrz Koła, lub też celem nałożenia kary w związku z naruszeniem zasad obowiązujących w Kole powołuje się Sąd Koleżeński. Sąd ten powoływany jest na Walnym Zgromadzeniu członków na okres trzech lat.
W skład Sądu Koleżeńskiego wchodzi trzech członków cieszących się autorytetem, wybranych bezwzględna większością głosów w głosowaniu jawnym .
Członkowie Sądu Koleżeńskiego wybierają ze swego grona przewodniczącego.
W swoim rozstrzygnięciu Sąd Koleżeński może zobowiązać jedną lub obie strony do złożenia przeprosin. Treść rozstrzygnięcia Sąd Koleżeński podaje do wiadomości Prezydium.
Od rozstrzygnięcia Sądu Koleżeńskiego stronom nie przysługuje odwołanie.

### § 36. Wygaśnięcie mandatu członka Prezydium

Mandat członka Prezydium wygasa z chwilą:
- złożenia pisemnego oświadczenia o rezygnacji,
- upływu kadencji,
- utraty członkostwa zwyczajnego,
- odwołania członka.

W przypadku złożenia pisemnego oświadczenia o rezygnacji z członkostwa w Prezydium lub zawieszenia członka Prezydium w czynnościach przez Prezesa stosownie do § 27. Prezes nominuje - po uprzedniej konsultacji z resztą członków Prezydium - następcę, którego kandydaturę zatwierdza najbliższe Walne Zgromadzenie Członków.

### § 37. Opiekun Koła

Opiekunem Koła może być pracownik naukowy Instytutu Informatyki Wydziału Nauk Ścisłych Akademii Podlaskiej.
Opiekun Koła działa jako Organ Doradczy i Wspomagający, reprezentuje On Koło wobec kadry naukowej Akademii Podlaskiej oraz administracji Uczelni.
Opiekun uwiarygodnia decyzje Koła poprzez sygnowanie dokumentów własnym podpisem.
Opiekun Koła ma prawo uczestniczyć w obradach Walnego Zgromadzenia Członków z prawem głosu tak jak Członek Zwyczajny.

## Finanse Koła

### § 38. Zasady ogólne dotyczące finansów Koła

Wszystkie środki finansowe Koła mogą być użyte jedynie zgodnie z celami statutowymi Koła.
Szczegółowe zasady gospodarki finansowej Koła ustala zgodnie z obowiązującymi przepisami Prezydium.
Osobami uprawnionymi do składania oświadczeń woli w zakresie praw i obowiązków majątkowych są: Prezes i Specjalista ds. finansów (np. skarbnik lub inna upoważniona przez Prezydium osoba ? wyznaczona do zastepstwa) lub jeden z nich łącznie z dwoma członkami Prezydium.
Z wyłączeniem sytuacji kiedy Walne Zgromadzenie Członków, Prezydium bądź Prezes i Skarbnik może decydować o podziale środków finansowych, decyzje dotyczące rozdziału pieniędzy przyznanych przez Uczelnię podejmowane są według Preliminarza.
W sprawach środków finansowych, będących innego pochodzenia niż z Uczelni, Koło decyduje autonomicznie stosując regulacje statutowe.
O podziale środków własnych Koła decyduje Prezydium.

### § 39. Źródła finansowania

Wszelkie potrzeby są finansowane ze środków otrzymanych od Uczelni bądź ze środków własnych Koła.
Źródła środków własnych Koła to:
- sponsoring, dotacje, darowizny, spadki i zapisy,
- składki członkowskie,
- wpływy z działalności zarobkowej o której mowa w odnośnym załączniku do Statutu.

### § 40. Podział środków finansowych Koła

Środki finansowe Koła dzielą się na:
- środki należące do ogólnego funduszu Koła,
- środki pozostające do dyspozycji Zespołu Zadaniowego,
- środki pozostające do dyspozycji poszczególnych członków Koła.

## Przepisy końcowe

### § 41. Uprawomocnienie się Statutu

Niniejszy Regulamin wchodzi w życie z dniem ostatecznego zatwierdzenia go przez odpowiednie władze Uczelni.

### § 42. Zmiany w Statucie

Zmiana Regulaminu następuje w drodze uchwały Walnego Zgromadzenia członków podjętej większością 2/3 głosów przy obecności co najmniej połowy uprawnionych do głosowania.
Projekt zmian w Regulaminie należy złożyć na ręce Prezydium co najmniej na 5 dni przed rozpoczęciem Walnego Zgromadzenia Członków.

### § 43. Rozwiązanie Koła

Rozwiązanie Koła może nastąpić w drodze uchwały Walnego Zgromadzenia Członków podjętej przez 2/3 uprawnionych do głosowania w głosowaniu jawnym przy obecności co najmniej połowy Członków Zwyczajnych.
